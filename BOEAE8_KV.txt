འཇམ་དབྱངས་མཁྱེན་བརྩེའི་དབང་པོ་ལ་གསོལ་འདེབས། སངས་རྒྱས་ཀུན་གྱི་ཡེ་ཤེས་གཅིག་བསྡུས་པ།  །དཔལ་ལྡན་རྡོ་རྗེ་འཛིན་པའི་ངོ་བོ་ཉིད།  །བཀའ་དྲིན་མཉམ་མེད་རྩ་བའི་བླ་མ་ལ།  །སྙིང་ནས་གསོལ་བ་འདེབས་སོ་བྱིན་གྱིས་རློབས།  །འཁོར་བའི་གནས་ཡུལ་མེ་འོབས་ལྟ་བུར་མཐོང་།  །རང་དོན་ཡིད་བྱེད་མཚན་མ་རྣམ་པར་ཞི།  །བྱམས་དང་སྙིང་རྗེ་སྨོན་འཇུག་བྱང་སེམས་འབྱོངས།  །ངེས་དོན་གནས་ལུགས་རྟོགས་པར་བྱིན་གྱིས་རློབས།  །སྐྱེ་བའི་ཕྲེང་བ་ཀུན་ཏུ་མགོན་ཁྱོད་ཀྱིས།  །འབྲལ་མེད་རྗེས་བཟུང་དོན་གཉིས་ལྷུན་གྱིས་གྲུབ།  །མཐོང་ཐོས་དྲན་རེག་འགྲོ་ཀུན་སྨིན་ཅིང་གྲོལ།  །སྐུ་བཞིའི་གོ་འཕང་ཐོབ་པར་བྱིན་གྱིས་རློབས།  །ཞེས་པའང་བླ་མ་ཨོ་རྒྱན་བསམ་འགྲུབ་ནས་བསྐུལ་ངོར་མཁྱེན་བརྩེའི་དབང་པོས་བྲིས་པ་དོན་དང་ལྡན་པར་གྱུར་ཅིག།  །།འཇམ་པའི་དབྱངས་སོགས་སྲས་བཅས་རྒྱལ་ཀུན་གྱི།  །མཁྱེན་བརྩེ་ནུས་གསུམ་གཅིག་ཏུ་བསྡུས་པའི་དངོས།  །མཁས་གྲུབ་དབང་པོ་དཔལ་ལྡན་བླ་མ་ལ།  །གསོལ་བ་འདེབས་སོ་ཐུགས་རྗེའི་སྤྱན་གྱིས་གཟིགས།  །འདི་ཕྱིར་བར་དོའི་སྡུག་བསྔལ་ཞི་བ་དང་།  །ཚེ་བསོད་དཔལ་འབྱོར་མཐུན་རྐྱེན་ལེགས་ཚོགས་རྒྱས།  །འབྲེལ་ཚད་འགྲོ་ཀུན་བདེ་ཅན་ཞིང་ཁམས་སུ།  །བྱང་ཆུབ་གོ་འཕང་ཐོབ་པར་བྱིན་གྱིས་རློབས།  །ཞེས་པའང་དད་པ་དང་ལྡན་པས་གསོལ་བ་བཏབ་པའི་ངོར།  །མཁྱེན་བརྩེའི་དབང་པོ་རང་ཉིད་ཀྱིས་བྲིས་པ་དགེ།